# Adekwatny

wyszedł zbrojny

w ciemności go warzono
by świata nie uprzedzić

skórę pokryto tatuażami,

* muzyką, wierszami, nauką

co miały się dziać podczas ruchu

w oczy kryształy wciśnięto
co formy obracają i dopasowują
w płuca
\- przechowywane w butelkach tchnienie
od środka wyzłocono krtań

zbrojny więc wyszedł
pewien, że krzyknąć zdąży

ptaki wyrwały mu język
słońce stopiło oczy
ziemia urwała nogę
a woda zabrała ręce
nieostrożnie uniesione
ni to w geście gniewu
ni pozdrowienia

opadł, by nogą co mu została
jak świerszcz pocierać o odwłok
\- przywołać kolekcjonera owadów
z jego bardzo długą szpilką

może innym razem
westchnął ktoś, kto był świadkiem



30 - X - 2011



.

[powrót](krotkie.html)

[Główna](../index.html)