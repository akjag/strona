# Chwila

nim kropla lot swój skończy
nim ziarno znów się wtuli
w bezładną masę piasku
jest chwila

nie znam chwil
przeniosłem wzrok
tam i z powrotem
...ponoć tyle się wydarzyło -

pogardą i powagą
zastraszyć próbowałem
kupczącego skończonością
by nieskończoność sprzedał

nie chwilę

chyba jej nie miał
choć pewny być nie mogę

płaszcz
płaszcz szczelny
płaszcz z wnętrzności
z galarety co oczy wypełnia
z włosów i oddechu

spływają bezradne krople
zsuwa się po nim piasek
ziarno za ziarnem
kropla po kropli

zwycięstwo

a ty chcesz w każdej kropli świat zawrzeć
wraz z całym jego czasem
pochylasz się
i już nie są wzgardzone

w każdej kropli nowy świat
od kwilenia
po bezwładne ramię
i dłoń co się otworzy
i wypuści

każda kropla zamknięta
i każda równie szczera

tak różnie to widzimy
ten sam świat

[powrót](krotkie.html)

[Główna](../index.html)

