# Wirtualne światy

rośnie pustka
a przestrzeń zdziwiona
że nie ma się za co chwycić
wycieka cienką strużką

gdzieś tłok
a tu proszę, ile miejsca można by stworzyć
i poustawiać
martwych i żywych
w różnych fajnych miejscach

i wszyscy by byli zadowoleni
byle by rękę o coś zaczepić
szpony przestrzeni w coś wbić
lecz nie ma o co/ w co
(to już mówiłem)

przydałoby się jakoś zamontować
takie rączki co w autobusach
wesoło się majtają,
w jedną w drugą
i półkolem - w obie strony
to by się przestrzeń złapała
i trochę pozataczała
lecz gdzie je zamontować?

Gdzieś serce pęka
pyk - cichutko
choć głupiemu się zdaje
że całkiem głośno trzasnęło
bo margarynę jadł
papierosów nie palił i serce ma jak dzwon!

Dzwon, gówno!
raczej purchawka swym miotem
się zakrztusiła
i teraz dumna i blada
bo wkoło może wyrosną
inne głupie,
stoi z resztkami niedawno nabrzmiałego łba
wokół kostek zrolowanymi
jakby gacie spuściła
przejrzyj się purchawko!

ta przestrzeń jakaś niemrawa
patrzy się na mnie idiotka
i oczekuje, że jakichś rozwiązań dostarczę

źle wybrała
mogę co najwyżej ręce bezradnie rozłożyć
papierosa zapalić
ja się tam na przestrzeniach nie znam
(o glukozie w nerce to i owszem, bym poradził)
czy ja wyglądam na takiego co się zna na przestrzeniach?
Ale niech jej będzie:
"na twoim miejscu czegoś bym się chwycił"
podpowiadam życzliwie
no, może nie do końca życzliwie
bo coś skwaśniały dziś jestem
wrrrrry



7- X - 2009



.



[powrót](krotkie.html)

[Główna](../index.html)